                                                    39. møde
                                  Torsdag den 21. december 2023 kl. 14.00


                                                    Dagsorden

1) Eventuelt: 2. (sidste) behandling af beslutningsforslag nr. B 100:
Forslag til folketingsbeslutning om at trække aktstykke nr. 68 af 29. november 2023 om
omprioritering til regeringsreserve tilbage.
Af Lisbeth Bech-Nielsen (SF) m.fl.
(Fremsættelse 19.12.2023. 1. behandling 21.12.2023. Betænkning 21.12.2023).




                                                                                                              Kl. 14:00
Første næstformand (Leif Lahn Jensen):
Mødet er åbnet.
                                                                                                              Kl. 14:00

Samtykke til behandling

Første næstformand (Leif Lahn Jensen):
Det punkt, som er opført som nr. 1 på dagsordenen, kan kun med Tingets samtykke behandles i
dette møde. Hvis ingen gør indsigelse, betragter jeg samtykket som givet.
   Det er givet.



Det eneste punkt på dagsordenen er:
1) 2. (sidste) behandling af beslutningsforslag nr. B 100:
Forslag til folketingsbeslutning om at trække aktstykke nr. 68 af 29. november 2023 om
omprioritering til regeringsreserve tilbage.
Af Lisbeth Bech-Nielsen (SF) m.fl.
(Fremsættelse 19.12.2023. 1. behandling 21.12.2023. Betænkning 21.12.2023).
                                                                                                              Kl. 14:00


Forhandling

Første næstformand (Leif Lahn Jensen):
Der er ikke stillet ændringsforslag.
   Ønsker nogen at udtale sig?
   Det gør fru Lisbeth Bech-Nielsen. Værsgo.
   Der skal lige være mere ro, og så regner jeg med, vi snart kan komme hjem ad. Værsgo til
ordføreren.
                                                                                                              Kl. 14:00

(Ordfører for forslagsstillerne)
Lisbeth Bech-Nielsen (SF):
Uden for er det et rigtig dårligt vejr. Det er trist og gråt og vådt, og det er lidt ligesom stemningen
herinde, hvor vi skal gå på juleferie med den konklusion, at et flertal af partierne højst sandsynligt
stemmer for at fastholde det, som regeringen har besluttet, nemlig at uforbrugte penge, der skulle
være gået til de mest udsatte mennesker i det her land – udsatte børn og unge – i stedet for skal gå
ind og dække en regning for et loft over dækningsafgiften, altså den her skattelettelse til
ejendomsselskaber.   Der er flere principielle ting i det her, og det er derfor, jeg har trukket det i Folketingssalen. Jeg
ved, at mange af jer sikkert havde andre planer. Jeg kan så fortælle jer, at det var
regeringspartierne, der i Finansudvalget stemte for, at vi skulle behandle det i dag og ikke i det
nye år, og hvorfor det? Fordi hvis vi havde haft den her principielle diskussion i det nye år, var
aktstykket bortfaldet, og de her ubrugte midler fra »Børnene Først« – 364 mio. kr. – ville være
gået i den store kasse så at sige. Og det går jo ikke, fordi de skal finansiere dækningsafgiften,
altså skattelettelsen. Derfor skulle vi behandle det i dag. Så hvis I synes, det er træls at være her,
kan I takke regeringspartierne for det.
   De principielle problemer i det her er jo flere. Det ene er, som fru Lotte Rod så rigtigt sagde i
sin ordførertale, at hvis vi skal bruge al vores tid på at have så afgrundsdyb en mistillid og tro, at
de konstant vil snyde os, at vi ikke kan lave vores politiske arbejde, så er vores folkestyre ilde
stedt. Vi bliver nødt til på tværs af politiske forskelle at have en eller anden grundlæggende idé
om og tillid til, at det, vi får at vide, er rigtigt. Og det er det ikke i den her sag, for faktum er, at
hvis pengene fra »Børnene Først« ikke kommer ind i regeringsreserven, er der ikke penge derfra
til at betale for skattelettelsen. Og hvis man vil nørde i det, kan man læse aktstykke nr. 68 og
aktstykke nr. 79. Der kan man følge pengene, hvilket jo altid af et godt princip i dansk politik. Så
det ene principielle problem handler om, hvordan vi som folkestyre arbejder sammen, og om
Folketingets tillid til, at regeringen leverer sandfærdige og korrekte oplysninger til os.
   Det andet problem er jo, at der er en aftalekreds, som har siddet og fundet penge til de mest
udsatte børn og unge i det her land i den aftale, der hedder »Børnene Først«. Og af helt rimelige
grunde blev implementeringen af den aftale skubbet til januar 2024, og så er der de her ubrugte
midler på 364 mio. kr. Men dem kunne man jo have brugt på de her børn. Man kunne have brugt
dem på alle de gode initiativer, som ordførere fra Konservative, Radikale, Enhedslisten og SF
foreslog socialministeren – brugt dem på at lave socialrådgiveruddannelsen bedre, brugt dem på
at sikre bedre støtte til udsatte børn og unge. Alle de ting kunne man. Og faktisk er der stadig væk
en teoretisk mulighed for, at de her penge kan gå til de mest udsatte børn og unge i det her land,
nemlig hvis I stemmer for beslutningsforslaget og regeringen tænker sig om og siger: Vi vil
alligevel gerne bruge de her penge, der blev sat af til børnene, på de mest udsatte børnefamilier i
det her land ved at give dem en ekstraordinær julecheck her op til jul.
   Der er tusindvis af børn i det her land, der vokser op i fattigdom. Der er 100.000 børn, som har
haft brug for hjælp fra det offentlige, fordi de er udsatte eller deres familier er udsatte, og der er
tusindvis af børn, som er anbragt uden for hjemmet. Alle de her børn skulle på forskellige måder
være blevet hjulpet af de her penge og den her aftale.
   Man kan stadig væk nå det, for vi ved, at der er rigtig, rigtig mange familier derude, der faktisk
ikke ser frem til juleaften med den samme glæde, som vi gør, fordi den bliver rigtig hård på
forskellig måde – af økonomiske grunde, eller fordi man er anbragt eller man har sygdom i
familien eller andre problemer. Og dem kunne vi have givet en hjælpende hånd.
   Jeg er også rigtig glad for, at partier, der med i begge aftaler – altså både aftalen om
dækningsafgiften og aftalen »Børnene Først« – også er principielle modstandere af det her. F.eks.
fru Lotte Rod fra Radikale sagde jo: Vi har da aldrig sagt ja til at finansiere den her skattelettelse
med penge, der skulle være gået til udsatte børn. Og det her er ikke et småbeløb. Det er i runde tal
det samme beløb, som vi har brugt på at finansiere det midlertidige forhøjede børnetilskud
igennem et helt år. Så det er ikke småpenge. Det ville gøre en forskel derude.
   Jeg vil gerne sige tusind tak til alle de partier, som af principielle grunde synes, at det her er så
forkert – og specielt fordi regeringen ikke engang vil stå ved det – at de støtter det her
beslutningsforslag. Jeg ved, at vi er politisk uenige om mange ting, men jeg er glad for, at der er
så mange, der kan stå sammen omkring det principielle i den her sag. Tak.
                                                                                                                  Kl. 14:05

Første næstformand (Leif Lahn Jensen):
Vi siger tak til ordføreren. Der er ingen korte bemærkninger.
   Jeg vil høre, om der er flere, der ønsker at udtale sig.
   Da det ikke er tilfældet, går vi til afstemning.
                                                                                                                  Kl. 14:05


Afstemning

Første næstformand (Leif Lahn Jensen):
Der stemmes om forslagets endelige vedtagelse, og afstemningen starter.
   Afstemningen slutter.For stemte 39 (SF, DD, KF, EL, RV, DF og ALT), imod stemte 68 (S, V, M, LA og NB), hverken
for eller imod stemte 1 (Jon Stephensen (UFG)).

Forslaget til folketingsbeslutning er forkastet.




                                                                                                               Kl. 14:06

Meddelelser fra formanden

Første næstformand (Leif Lahn Jensen):
Der er ikke mere at foretage i dette møde.

Folketingets næste møde afholdes tirsdag den 9. januar 2024, kl. 13.00.
   Jeg henviser til den dagsorden, der vil fremgå af Folketingets hjemmeside. Jeg skal i øvrigt
henvise til ugeplanen, der vil fremgå af Folketingets hjemmeside.
   Jeg ved, at Folketingets formand har ønsket alle en glædelig jul. Jeg vil tillade mig at gøre det
samme, så til alle medarbejdere og medlemmer vil jeg sige: Rigtig glædelig jul og godt nytår til
jer alle!
Mødet er hævet. (Kl. 14:06).